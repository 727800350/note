# 唐
## 王维
画
远看山有色,近听水无声.
春去花还在,人来鸟不惊.

九月九日忆山东兄弟
独在异乡为异客,每逢佳节倍思亲.
遥知兄弟登高处,遍插茱萸少一人.

送元二使安西
渭城朝雨浥轻尘,客舍青青柳色新.
劝君更尽一杯酒,西出阳关无故人.

使至塞上
大漠孤烟直,长河落日圆.

终南别业
中岁颇好道,晚家南山陲.
兴来每独往,胜事空自知.
行到水穷处,坐看云起时.
偶然值林叟,谈笑无还期.

山居秋暝
空山新雨后,天气晚来秋.
明月松间照,清泉石上流.
竹喧归浣女,莲动下渔舟.
随意春芳歇,王孙自可留.

## 李白
静夜思
床前明月光,疑是地上霜.
举头望明月,低头思故乡.

赠汪伦
李白乘舟将欲行,忽闻岸上踏歌声.
桃花潭水深千尺,不及汪伦送我情.

望庐山瀑布
日照香炉生紫烟,遥看瀑布挂前川.
飞流直下三千尺,疑是银河落九天.

黄鹤楼送孟浩然之广陵
故人西辞黄鹤楼,烟花三月下扬州.
孤帆远影碧空尽,唯见长江天际流.

闻王昌龄左迁龙标遥有此寄
杨花落尽子规啼,闻道龙标过五溪.
我寄愁心与明月,随风直到夜郎西.


